---
title: <Na het lezen van deze blog wil jij nooit meer op de automatische stand fotograferen!>
Author: Marlot Bakker
Header-image: assets/images/blog/Omslag - De Koperen vis.jpg
Intro: Heb jij een spiegelreflexcamera en maak je mooie foto’s, maar fotografeer je nog op de automatische stand? Snap je vrij weinig van al die technische termen? Dan zit je hier goed. 
Wij leggen het je namelijk allemaal uit en tillen jouw foto’s naar een hoger niveau! 
---

 # Sluitertijd
De naam zegt het al; de sluitertijd bepaalt hoe lang een foto wordt gemaakt. De meeste camera’s kunnen van 1/4000 van een seconde tot wel dertig seconden lang een foto maken.

Schiet je uit de hand? Dan raden wij aan om de sluitertijd op minimaal 1/125 van een seconde in te stellen. Dit is een gemiddelde vuistregel waarmee je ervan uit kunt gaan dat het een scherpe foto wordt. Wil je de specifieke sluitertijd voor jouw objectieven berekenen? Volg ons dan op Instagram; binnenkort delen wij de gouden tip!

Sta je graag langs de sportlijn en wil je de beweging bevriezen? Dan is de snelste sluitertijd van 1/4000 een must. Hoe sneller de sluitertijd, hoe korter de foto wordt gemaakt, hoe korter het moment op de foto is. Oftewel; hoe scherper de sporter zichtbaar is op je foto.

Wil je juist beweging terugzien op je foto? Dan zul je de lens een langere periode open moeten zetten. Bij een sluitertijd van 30” zal de camera dertig seconde lang het beeld vastleggen. Dit betekent dat alles wat de gehele foto lang stilstaat op het beeld terug te zien is en alles wat beweegt wazig is of zelfs helemaal niet te zien is. Probeer het maar eens!
Let op: het is hierbij heel belangrijk om een statief te gebruiken, omdat de camera volledig stil stil moet staan.


![Villa Coucou](assets/images/blog/Coucou-115.jpg)


# Diafragma
Je kent ze wel. Die foto’s waar de persoon mooi scherp is en de achtergrond romantisch onscherp. Dit noemen we scherptediepte en is te danken aan het diafragma. Het diafragma is vergelijkbaar met je pupil en bepaalt hoeveel licht er door de lens wordt toegelaten.

Hoe groter het diafragma, hoe lager het F-getal.


![Diafragma](assets/images/blog/Diafragma FLM.jpg)


Wil je een onscherpe achtergrond, zodat de aandacht naar het onderwerp wordt getrokken? Kies dan voor een groot diafragma (laag F-getal). 
Wil je juist een scherpe foto om bijvoorbeeld het gehele interieur scherp vast te leggen? Kies dan voor een klein diafragma (hoog F-getal).

Om diafragma goed onder de knie te krijgen, moet je vooral veel oefenen. Zet je camera in de AV stand en maak foto’s met verschillende diafragma’s. Zo zul je het verschil vanzelf zien!

![Diafragma](assets/images/blog/Coucou-34.jpg)


# ISO
Stel je voor dat je foto’s maakt in een donker restaurant. Je sluitertijd staat op dertig seconden en je diafragma staat helemaal open, maar tóch is je foto nog erg donker. Dan kun je je ISO verhogen.

De ISO-waarde op je camera loopt op van 100 tot tegenwoordig wel 25.000. Hoe hoger de ISO-waarde hoe meer licht. Fijn toch?
Niet helemaal… Een hoge ISO-waarde zorgt namelijk ook voor veel ruis in je foto en dit wil je zoveel mogelijk voorkomen. Schiet daarom het liefst met een ISO van 100 tot maximaal 400 en verhoog je ISO alleen als het écht nodig is.


![033](assets/images/blog/Grand Cafe.jpg)


# Dus even alles op een rijtje:
- De sluitertijd bepaalt hoe lang de foto wordt gemaakt en dus ook hoeveel beweging er wordt vastgelegd, maar ook hoe lang er licht op de sensor valt.
- Het diafragma bepaalt hoeveel licht er door het objectief wordt toegelaten. Daarnaast is de scherptediepte ook aan te passen met het diafragma.
- De ISO-waarde bepaalt de lichtgevoeligheid van de sensor, waarbij een hoge waarde voor veel licht zorgt, maar ook voor veel ruis.

Sluitertijd, diafragma en ISO hebben dus alle drie hun eigen functies, maar hebben allemaal invloed op de belichting van de foto. Samen worden ze ook wel de belichtingsdriehoek genoemd.

Dit is het moment! Zet je camera aan, verander de stand van ‘auto’ naar ‘manual’ en begin met oefenen, want oefening baart kunst.

Heb je toch nog vragen? Stuur ons gerust een DM via Instagram.
