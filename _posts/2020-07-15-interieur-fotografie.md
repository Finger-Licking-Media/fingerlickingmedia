---
title: Interieurfotograaf worden is nog nooit zo makkelijk geweest!
author: Marlot Bakker
header-image: blog/header.jpg
featured-image: blog/header.jpg
featured-image-alt: Villa Coucou
intro: Vandaag gaan we het hebben over interieurfotografie. Het lijkt simpel, maar er zit meer achter dan je misschien in eerste instantie denkt. Na het lezen van deze blog kun jij interieurfoto's maken als een pro!
---

# Groothoeklens
Misschien wel één van de meest belangrijke items in deze blog: de lens - oftewel het objectief. Waar een portretlens zich perfect leent voor portret- en [foodfotografie](/blog/laat-je-gasten-watertanden-met-jouw-fotos), is een groothoeklens niet te missen bij interieurfotografie.

Een groothoeklens biedt een nieuw perspectief en geeft jou als fotograaf de optie om veel meer in beeld te brengen. Hoe meer er in beeld staat, hoe groter en spectaculairder de ruimte lijkt.


# Fotograferen met daglicht of een flitser
Zoals bij de meeste fotografie-specialisaties wil je ook bij interieurfotografie het liefst fotograferen met daglicht. Daglicht zorgt voor natuurlijke kleuren en geeft je de luxe om je [ISO-waarde](/blog/na-het-lezen-van-deze-blog-wil-jij-nooit-meer-op-de-automatische-stand-fotograferen) laag te houden en daarmee ruis in je foto te voorkomen. 

Is er geen of weinig daglicht in bijvoorbeeld het restaurant of de vergaderruimte en heb je te maken met kunstlicht? Zorg er dan voor dat je je witbalans aanpast op de spiegelreflexcamera op basis van het omgevingslicht. Door het aanpassen van de witbalans worden natuurlijke kleuren behouden. Ook het uitzetten van een storende lichtbron kan veel tijd schelen in de nabewerking. Denk tijdens het fotograferen dus al na over je gewenste eindproduct!

![Interieurfoto maken in een restaurant](/assets/images/blog/de-hoofdwacht-lr-45.jpg)
De Hoofdwacht

# Compositie
Compositie; misschien wel één van de belangrijkste aspecten als het gaat om interieurfotografie. Vaak is het de beste keuze om vanuit een hoek van de ruimte of recht van voren te fotograferen. Op deze manier krijg je het meest op beeld en maak je optimaal gebruik van de groothoeklens. Maak ook gebruik van de lijnen in het interieur. Hiermee beïnvloed je de kijklijn van het oog en leg je de focus op hetgeen waar jij wilt dat de aandacht naartoe gaat.

Daarnaast is het belangrijk om niet tegen het licht in te fotograferen. Als interieurfotograaf heb je het licht het liefst in de rug, zodat de natuurlijke kleuren het best naar voren komen. Een andere reden is de belichtingscurve. Wanneer je tegen het licht in fotografeert krijg je vaak een overbelichte of onderbelichte foto - of zelfs een combinatie daarvan.

Extra tip: gebruik de interne waterpas van je camera of statief om er zeker van te zijn dat je foto kaarsrecht is.

![Interieurfotografie instellingen camera](/assets/images/blog/ml.jpg)
Restaurant ML

# Camera instellingen
De belangrijkste instelling bij interieurfotografie is het diafragma. De ISO-waarde komt daar vlak achteraan en de sluitertijd is je variabele.

Het diafragma wil je zo klein mogelijk hebben (groot F-getal). Een klein diafragma zorgt er namelijk voor dat er geen scherptediepte is en dat dus de gehele foto scherp is.

In onze [vorige blog](/blog/na-het-lezen-van-deze-blog-wil-jij-nooit-meer-op-de-automatische-stand-fotograferen) legden we het al uit; de ISO-waarde wil je altijd zo laag mogelijk houden om ruis te voorkomen. Zet je ISO dus lekker op 100 als je voldoende (dag)licht hebt.

Omdat de sluitertijd je variabele is, kun je het best fotograferen in de AV-stand. In deze stand hoef je enkel de ISO-waarde en het diafragma in te stellen en de camera zal zelf een passende sluitertijd instellen.
Maar ook met sluitertijd kun je spelen! Kijk maar eens naar de nachtlampjes in deze foto. Dit is geen photoshop. Wat dan wel? Hier is een sluitertijd van meerdere seconden gebruikt in combinatie met een klein diagrafma. Tijdens deze seconden valt het licht van de nachtlampjes in de lens, waardoor er een ster ontstaat. Hoe langer de sluitertijd, hoe groter de ster!

![Hotelfotografie Amsterdam](/assets/images/blog/ambassade-hotel.jpg)
Ambassade Hotel


# Statief
Ben je in het bezit van een statief? Maak hier gebruik van! Een statief voorkomt namelijk trillingen en zorgt ervoor dat je met die lange sluitertijd kunt werken. Zou je uit de hand schieten, dan ben je gedwongen te werken met een snellere sluitertijd en daarmee een hogere ISO-waarde - en dus meer ruis. Gaat deze logica je pet even te boven? Lees dan onze [algemene blog](/blog/na-het-lezen-van-deze-blog-wil-jij-nooit-meer-op-de-automatische-stand-fotograferen).

Extra tip: sta je op een houten vloer? Let er dan op dat er niemand rondom de camera loopt. Deze trillingen zijn namelijk terug te zien op de foto.

# Je eigen ogen
Als laatst misschien wel het meest waardevolle component: je eigen ogen! Bekijk de ruimte, zie de foto voor je, perfectioneer deze door spullen te verplaatsen en druk dan pas op de ontspanknop.


En zo zijn we alweer aan het einde van deze blog! Wat vond je ervan, interieurfotograaf? ;)
